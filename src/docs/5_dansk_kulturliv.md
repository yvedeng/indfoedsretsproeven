# 5. Dansk Kulturliv

## 5.1 INDLEDNING

## 5.2 LITTERATUR

- Den **ældste litteratur** i Danmark er skrevet på oldnordisk med **runer**, vikingetidens bogstaver. Ordet ”runer” betyder **”hemmeligheder”**, og runerne blev ofte tillagt magisk kraft. Den mest kendte danske runeindskrift findes på **Harald Blåtands Jellingsten** fra anden **halvdel af 900-tallet**. Her fortæller kong Harald, at han vandt sig hele Danmark og Norge og gjorde danerne kristne. Runeskriften blev udbredt overalt i Norden, hvor den visse steder har været anvendt længe efter, at de latinske bogstaver blev indført.

- En stor del af **middelalderens litteratur** blev skrevet på **latin**. Det gælder også **Saxos** (author) (cirka 1160-1208) danmarkshistorie, **Gesta Danorum (Danernes bedrifter)**, fra **begyndelsen af 1200-tallet**. Værket skulle vise, at Danmark var et land i sin egen ret, uafhængigt af tyskerne, og at Danmarks daværende konge **Valdemar den Store (1131-82)** var landets retmæssige hersker. Saxo fortæller med både **drama**, **fantasi** og **humor** om **dansk historie**.

- Et andet vigtigt værk fra den tidlige **litteraturhistorie** er **Christian 4.s datter Leonora Christinas (1621-98)** skildring af sit **fængselsophold**, **Jammers Minde (1673-74, udgivet i 1869)**. Her beskriver hun sin lange indespærring og anklagerne mod hende for landsforræderi (treason). Hun fortæller om, hvordan hun kæmper med at finde en mening med livet, og hvordan hun holder øje med alt, hvad der foregår omkring hende.

- **1700-tallets** og oplysningstidens mest fremtrædende **dansk-norske** forfatter var **Ludvig Holberg (1684-1754)**. Holberg ville fremme **oplysningstidens idealer** om, at befolkningen gennem oplysning, tolerance og kritisk tænkning kunne blive friere og bedre mennesker. Han skrev blandt andet **satiriske teaterstykker** – **komedier** – en af de mest berømte er **Jeppe på Bjerget (1722)**, hvor den alkoholiserede sjællandske bonde Jeppe bliver bildt ind, at han er herremand (nobelman). Jeppe vækker tilskuernes medfølelse, når han spørger sig selv om, hvorfor han drikker, og fortæller om, hvordan han får tæsk af sin kone. Men man ser også kritisk på Jeppe, da han som herremand er lige så meget en tyran som dem, der plejer at have magten.

- Dansk litteratur fra **1800** til i dag tæller flere verdenskendte forfattere. Den mest berømte er **H.C. Andersen (1805-75)**, der blev født i Odense. Han blev især kendt for sine eventyr, som har glædet både børn og voksne i Danmark og resten af verden gennem næsten to århundreder. Eventyrerne er oversat til over **125 sprog**. **”Den lille havfrue”**, **”Den grimme ælling”**, **”Kejserens nye klæder”**, **”Den lille pige med svovlstikkerne”** og **”Grantræet”** er blandt de mest læste. Andersens eventyr har også inspireret Disneys tegnefilm, blandt andet til filmen Den lille havfrue (1989).

- **Adam Oehlenschläger (1779-1850)** var en af nationalromantikkens **kendteste digtere**. Nationalromantikken ville fremme alt, hvad der er særligt dansk i kultur, natur og historie. Oehlenschläger skrev Danmarks ene **nationalsang**, **”Der er et yndigt land” (1819)**. Et andet af hans mest kendte værker er digtet **”Guldhornene”** fra **1802**, som handler om fundet af to smukke guldhorn fra oldtiden, som siden blev stjålet og smeltet om.

- **Steen Steensen Blicher (1782-1848)** var en af de **første danske forfattere**, som skrev om **menneskers liv** i det dengang fjerne og ukendte Jylland, langt væk fra hovedstaden og byen. Han fortalte om bønders, præsters, embedsmænds, omvandrende handelsfolks og fattiges tanker, håb og værdier. Han er blandt andet kendt for **Brudstykker af en Landsbydegns Dagbog (1824)**, hvor hovedpersonen, en fattig ung mand, fortæller om sit beskedne liv, sine drømme og sin ulykkelige forelskelse i en pige fra adelen, som han ikke kan få.

- Det såkaldte **”moderne gennembrud”** i **slutningen af 1800-tallet** ville gøre op med **nationalromantikken** og **samfundets traditioner**. Forfatterne forsøgte at udfordre datidens holdninger til for eksempel religion, kultur, familieliv og kønsroller, som hidtil var taget for givet. Blandt tidens vigtigste nye værker er **Herman Bangs (1857-1912)** Ved **Vejen (1886)**. Værkerne beskriver erfaringer omkring **køn og samfund**, som datiden helst ville glemme og undgå at tale om.

- Et andet hovedværk fra denne periode er **Henrik Pontoppidans (1857-1943)** **Lykke-Per (1898-1904)** Pontoppidans store **roman** handler om Per, som er vokset op på andet i en præstefamilie med traditionelle værdier. Han tager til København og oplever det moderne samfunds muligheder med blandt andet industri og videnskab, men også en ny rodløs tilværelse. Per har store drømme og planer for en modernisering af Danmark. **Pontoppidan modtog Nobelprisen i litteratur i 1917**.

- **Martin Andersen Nexø (1869-1954)** skrev især bøger om fattige mennesker og deres kamp for bedre arbejdsforhold og levevilkår. Særlig kendt er **romanerne** **Pelle Erobreren (1906-10)** og **Ditte Menneskebarn (1917-21)**. Begge romaner er senere blevet filmatiseret.

- Forfatteren **Emma Gad (1852-1921)** skrev en række **skuespil** om tidens spørgsmål som kønsroller, moral og politik, der blev opført på Det Kongelige Teater samt andre københavnske scener. Emma Gad mente også, at mennesker gennem klare regler skulle hjælpes til at være sammen med hinanden uden konflikter. Hun er således først og fremmest kendt for ’**Takt og Tone – Hvordan Vi Omgås**’ fra **1918**, som er den bedst kendte danske bog om, hvordan man bør opføre sig. Bogen indeholder derfor en række meget konkrete råd om, hvad man gør i en næsten hver tænkelig situation i hverdagslivet. For eksempel skal man ikke sætte albuerne på bordet eller lægge kniven i munden, når man spiser, mændene bør løfte på hatten, når de hilser, ligesom børn ikke må afbryde voksne, men kun svare venligt og høfligt, når de bliver talt til.

- I 1900-tallets danske litteraturhistorie er **Johannes V. Jensen (1873-1950)** og **Karen Blixen (1885-1962)** nogle af de mest værdsatte forfattere.
- **Johannes V. Jensens (1873-1950)** bedst kendte **roman** er **Kongens Fald** fra **1901**, en historisk roman om 1500-tallets Danmark. Den fortæller om kong Chris­tian 2.s (1513-23) forgæves kamp for at beholde magten som konge. Den handler om brutalitet, ambitioner og begyndelsen på Danmarks gradvise nedgang til en småstat frem mod 1800-tallet. Et andet hovedværk af Johannes V. Jensen er **Himmerlandshistorier (1898-1910)**, som er en samling af kortere fortællinger, der handler om bønder og fattigfolk i Himmerland i Jylland, hvor Johannes V. Jensen voksede op. **I 1944 fik Johannes V. Jensen Nobelprisen i litteratur**.

- **Karen Blixens (1885-1962)** bedst kendte værk er **Den Afrikanske Farm** fra **1937**. Den handler om hendes oplevelser i Kenya i de første årtier af 1900-tallet, som dengang var en britisk koloni. Blixen fortæller her om livet på sin kaffefarm. Hun er på den ene side præget af de europæiske koloniherrers tankegang, men hun er på den anden side kritisk over for koloniherrerne og deres behandling af den afrikanske befolkning, og hun prøver at indrette livet på sin farm på en anden måde. Hendes værk udtrykker hendes kærlighed til og respekt for Afrikas folk, kultur og natur. Hun fortæller endvidere om den tragiske kærlighedshistorie, hun selv oplever med en engelsk mand. Karen Blixen udgav på både dansk og engelsk en række ortællinger om menneskelige lidenskaber, længsler og livsdramaer, som har gjort hende kendt i hele verden.

- **Tove Ditlevsen (1917-76)** voksede op i en fattig arbejderfamilie på Vesterbro i København, og hun drømte allerede som barn om at blive digter, selv om hendes far sagde, at det kunne piger ikke blive. Hun skrev både **digte**, **romaner** og **noveller** om at være barn, kvinde og fattig i datidens samfund, og blandt hendes hovedværker er **Barndommens Gade (1943)**. Tove Ditlevsen er i de seneste år, længe efter sin død, også blevet populær i udlandet – især i USA, Storbritannien og Tyskland, hvor hendes **erindringsserie**, **Barndom**, **Ungdom** og **Gift** (1967-71) er udgivet i nye oversættelser.

- Blandt forfatterne i det 20. århundrede var **Klaus Rifbjerg (1931-2015)** en af de mest **produktive**. Mest kendt er romanen **Den kroniske uskyld (1958)** (The chronic innocence), der fortæller om samfundets ungdom og skoleliv. Romanens kontante og morsomme kritik af skolen og de voksnes snæversyn har gjort den populær hos generationer af unge læsere.

- Midten af 1960’erne blev kendetegnet af en udvikling i dansk litteratur, som gik i mange nye retninger med forfattere som **Suzanne Brøgger (født 1944)**. Mens Suzanne Brøgger i høj grad skrev **romaner** om **kvindefrigørelse**, var en række andre forfattere inspireret af rockmusik, ungdomsoprør og populærkultur.

- En anden markant **digter** var **Inger Christensen (1935-2009)**. Hendes digt **”Sommerfugledalen”** (1991) anses som et af de store værker i **nyere dansk litteratur**. Inger Christensens værker er oversat til mange sprog. **Hun blev flere gange nævnt som en stærk kandidat til Nobelprisen i litteratur**.

- **Naja Marie Aidt (født 1963)** startede også sit **forfatterskab** som **digter** men har siden desuden skrevet **romaner og noveller**. Hendes mest kendte værk er **Har døden taget noget fra dig, så giv det tilbage**. **Carls bog (2017)** om sorgen over hendes unge søns tragiske død.

- **Michael Strunge (1958-86)** fik i 1980’erne mange unge læsere for sine digte om drømme, depression, kærlighed, oprør og storbyliv. Hans hovedværk er **Verdenssøn (1985)**. En af Michael Strunges læsere var **Yahya Hassan (1995-2020)**, der debuterede med **digtsamlingen Yahya Hassan (2013)**. Samlingen blev solgt i et rekordoplag på langt over 100.000 eksemplarer og er den bedst sælgende digtsamling i Danmark nogensinde. Hassans digte om opvækst og ungdomsliv som indvandrer i et ghettokvarter skabte voldsom debat, fordi de pegede på alvorlige samfundsproblemer og på sammenstød mellem danske normer og normerne i socialt belastede indvandrermiljøer

## 5.3 BILLEDEKUNST OG SKULPTUR

- Den vigtigste skat fra de ældste tider er den såkaldte **Solvogn**, fra den ældre bronzealder, cirka **1350 før Kristus**.
- Der blev i henholdsvis **1639 og 1734** gjort et stort guldfund i form af **guldhornene** fra **Gallehus i Sønderjylland**. Guldhornene stammer fra omkring **400 efter Kristus**. De blev **stjålet og omsmeltet** i **1802**. De er genskabt på grundlag af tegninger, men detaljer i udsmykningen er usikre.

### Kristendommens (900-tallet - 1500 tallet)

- Med **kristendommens** indførelse i Danmark fra 900-tallet kommer kirkekunsten til Danmark. Den blander sig med vikingetidens udsmykninger med menneske- og dyrefigurer. Det kan blandt andet ses på **Harald Blåtands Jellingsten** fra anden halvdel af **900-tallet**, hvor **Jesus fremstilles som en stærk og sejrende vikingekriger**.

- **Middelalderens** (cirka 1050-1500) mange nybyggede kirker blev udstyret med **kalkmalerier**, der fungerede som en slags tegneserier. Malerierne skulle bidrage til, at det store flertal af befolkningen, der ikke kunne læse Bibelen og ikke forstod **latin**, som var kirkens sprog frem til reformationen, også kunne opfatte kristendommens budskaber.

### Efter reformationen i 1536: Kongen og adelen

- **Efter reformationen** i **1536** var det især **kongen og adelen, der brugte kunsten til at vise deres rigdom og betydning**. De mange imponerende kunstværker på **Kronborg i Helsingør** demonstrerer kongens magt og herunder 40 vævede tapeter, der viser danske konger.

- Christian 4. havde særlig stor interesse for kunst og kultur og fik flere kendte udenlandske malere til at komme til Danmark for at **male kongen og hans familie samt udsmykke kongens mange slotte**.

- Med enevældens indførelse i 1660-61 blev magten centraliseret hos kongen. For at kunne uddanne danske kunstnere, der kunne måle sig med udlandets, grundlagde **Frederik 5.** (1746-66) **Det Kongelige Danske Kunstakademi på Charlottenborg på Kongens Nytorv i København**, hvor det stadig har sit hjemsted.

- Et værk fra denne periode, der anses for at være et højdepunkt i dansk kunsthistorie, er den **franske Jacques-François-Joseph Salys (1717-76)** rytterstatue af **Frederik 5. (1746-66)** fra **1771**, der står midt på Amalienborg Slotsplads og regnes for at være en af Europas smukkeste rytterstatuer. **Statuen kostede i øvrigt mere at opføre end Amalienborgs fire palæer tilsammen.**

### Guldalderen (1800-tallet)

- **Første halvdel af 1800-tallet** har fået betegnelsen **Guldalderen**, fordi dansk kultur, kunst og videnskab blomstrede med flere internationalt kendte navne: for eksempel
  - **forfatteren H.C. Andersen (1805-75)**
  - **filosoffen** **Søren Kierkegaard (1813-55)**
  - **fysikeren** **H.C. Ørsted (1777-1851)**
  - **digteren** **Adam Oehlenschläger (1779-1850)**
  - **N.F.S. Grundtvig (1783-1872)**
- En berømt kunstner fra Guldalderen er **Bertel Thorvaldsen (1770-1844)**, som er **Danmarkshistoriens** bedst kendte **billedhugger** (sculptor). I 1797 rejste han til Italienog levede i mange år i Rom. Her skabte han – inspireret af kunsten fra Romerriget – en række skulpturer, blandt andet **gravmonumentet** over pave Pius 7. I 1838 vendte Thorvaldsen tilbage til Danmark. Hans skulpturer fik deres eget museum, **Thorvaldsens Museum**, der ligger i **København**. Museet åbnede **1848** og var den **første museumsbygning i Danmark, som befolkningen havde adgang til**. Her udstilles Thorvaldsens skulpturer samt hans egen samling af malerier og kunstgenstande fra den antikke oldtid for cirka 2.000 år siden.
- Inden for malerkunsten er **C.W. Eckersberg (1783-1853)** en af de vigtigste **kunstnere** fra Guldalderen. Eckersberg var blandt andet med Thorvaldsen på studieophold i Rom. Han arbejdede med motiver fra landskabet og folkelivet omkring Rom.
- I tiden herefter har kunstmalere som **Vilhelm Hammershøi (1864-1916)** præget dansk **billedkunst**. Vilhelm Hammershøi er ikke mindst blevet værdsat af sin eftertid for sin evne til at male lys og skygge i en boligs rum. Hans maleri, ”**Interiør fra Strandgade 30**”, er malet i år **1900** og forestiller malerens kone Ida, der står og læser i ægteparrets hjem på Christianshavn i København. **Maleriet blev i 2023 solgt på en auktion i USA for 62,8 millioner kroner og blev dermed det dyrest solgte danske maleri nogensinde**.
- Andre betydelige **kunstnere** fra samme periode er **P.S. Krøyer (1851-1909)** og ægteparret **Anna Ancher (1859-1935)** og **Michael Ancher (1849-1927)**, der hører til kredsen af de såkaldte **Skagensmalere**. Mod slutningen af 1800-tallet slog en række malere sig ned i Skagen, som er Danmarks nordligste by. **De malede både den lokale befolknings hverdagsliv og malernes egne tilværelser**. Lyset fra de to have, **Skagerrak og Kattegat**, der omgiver Skagen, kom til at spille en særlig rolle i deres billeder.

- **Billedhuggeren** **Anne Marie Carl-Nielsen (1863-1945)** fik som den første kvinde i verden bestilling på at udføre en rytterstatue af en konge. I dag kan hendes rytterstatue af **Christian 9. (reg. 1863-1906) ses på Christiansborgs Ridebane**, ligesom hun er kendt for at stå bag bronzeporterne i Ribe Domkirke. **Anne Marie Carl-Nielsen kæmpede gennem sit liv for kvinders adgang til akademiske uddannelser og til deres ret til at udstille værker på lige fod med mandlige kunsterne**.

### I nyere tid

- I nyere tid hører **Asger Jorn (1914-73)** til de **verdensberømte danske billedkunstnere**. Han var med til at stifte **den internationale kunstnergruppe Cobra (1948-1951)**, der fik sit navn fra kunstnernes hjembyer København (Copenhagen), Bruxelles og Amsterdam. Hans hovedværk er det store maleri **”Stalingrad”**, der er navngivet efter den by, hvor et af 2. Verdenskrigs blodigste slag fandt sted i 1942-43, og hvor Sovjetunionen besejrede Tyskland. Slaget regnes som krigens vendepunkt, som begyndelsen til det endelige tyske nederlag i 1945. Jorn arbejdede på billedet fra 1957-72. Den dominerende farve er hvid-grå som sneen ved byen og med røde stænk overalt, som symboliserer
blod.

- Tre af de vigtigste **billedkunstnere** inden for de seneste årtier er **Per Kirkeby (1938-2018)**, **Bjørn Nørgaard (født 1947)** og **Lene Adler Petersen (født 1944).**

- **Per Kirkeby (1938-2018)** er internationalt anerkendt for sine store **abstrakte malerier**, der forholder sig til en naturverden, og hans billeder har været udstillet over alt i verden.

- **Lene Adler Petersen** har arbejdet med både film, aktioner, grafik, maleri og skulptur. I 1969 skabte hun og hendes mand **Bjørn Nørgaard** aktionen ”**Den kvindelige Kristus**”, hvor hun vandrede nøgen gennem Børsen i København med et kors i hånden. Aktionen blev et ikon for en ny eksperimenterende og kritisk kunst vendt mod kapitalistiske og mandsdominerende normer.

- En vigtig nyere kunstværk er **Bjørn Nørgaards** hovedværk bestående af 17 store **gobeliner** (vægtæpper), som udsmykker **riddersalen** på **Christiansborg** og fortæller danmarkshistoriens gang tilbage fra vikingetiden og frem til vores tid. Gobelinerne var en fødselsdagsgave fra en række erhvervsorganisationer, virksomheder med mere til Dronningens **50-års fødselsdag i 1990**. De tog **10 år** at lave og blev indviet på Dronningens 60-års fødselsdag i år 2000.

- En anden kunstner, der har gjort sig bemærket de seneste årtier, er **dansk-islandske Olafur Eliasson (født 1967)**. Et af hans mest kendte værker er **Your rainbow panorama** (Din **regnbueudsigt**) (2011) oven på kunstmuseet ARoS i Aarhus, som er en 150 meter lang cirkelformet gangbro i glas, hvor man kan se ud over Aarhus i alle regnbuens farver.

## 5.4 MUSIK

- De vigtigste **salmedigtere** (hymn writers):
  - **Thomas Kingo (1634-1703)**: salmer med en stærk bevidsthed om, at livet ikke er evigt
  - **Hans Adolph Brorson (1694-1764)**: salmer med en dyrkelse af en inderlig og følelsesfuld tro
  - **Nikolaj Severin Frederik Grundtvig (1783-1872)**: der hylder naturen, barnet og livet på jord som en del af Guds skaberværk.
  - **Bernhard Severin Ingemann (1789-1862)** der hylder naturen, barnet og livet på jord som en del af Guds skaberværk.
- **I slutningen af 1700-tallet og begyndelsen af 1800-tallet** indvandrede flere **tyske** **musikere** og **komponister** til Danmark og fornyede musikken.
  - **Friedrich Kuhlau (1786-1832)** skrev musik til det nationalromantiske festspil **Elverhøi (1828)**, hvor musikken til **digteren** **Johannes Ewalds (1743-81)** ”**Kong Christian stod ved højen mast**” (1778/79), **den ene af Danmarks to nationalsange og Danmarks kongesang**, indgår. Teksten til ”Kong Christian stod ved højen mast” er skrevet i 1778/79 af Johannes Ewald (1743-81). Danmark har som et af de eneste lande i verden to nationalsange. Den anden nationalsang er ’**Der er et yndigt land**’, som Adam Oehlenschläger skrev teksten til i 1819, hvortil **Hans Ernst Krøyer (1798-1879)** komponerede musikken i 1835.
- En af **Højskolesangbogens** mest kend­ te **komponister** er **Carl Nielsen (1865-1931)**, der havde rod i et **folkeligt musikliv** på Fyn. **Carl Nielsen** var **gift** med **billedhuggeren Anne Marie Carl-Nielsen  (1863-1945)**.

### Dansk jazzmusik

- **Dansk jazzmusik** har talt fremragende musikere, kapelmestre og **komponister** fra **Leo Mathisen (1906-69)** til **Palle Mikkelborg (født 1941)** og den dansk-amerikanske **Marilyn Mazur (født 1955)**. I 1960’erne var København hjemsted for en række **amerikanske jazzmusikere**: eksempelvis **Stan Getz**, der søgte etkunstnerisk fristed i Danmark i en periode, hvor USA var præget af uroligheder og raceforfølgelse.

### I det **20. og 21. århundrede** **rock- og popmusikken**

- Mange forskellige strømninger gør sig gældende, og **komponisten** **Bent Fabricius Bjerre (1924-2020)** blev kendt for at skrive stribevis af melodier til film og tv-serier som eksempelvis **Matador**.
- Blandt de vigtigste **bands** og **musikere** er
  - **Gasolin**:  Gasolin med forsangeren (lead singer) **Kim Larsen (1945-2018)** kombinerede pop og rock og bidrog til den danske sangskat med sange som ”**Kvinde min**” (1975) og ”**Hva’ gør vi nu, lille du?**” (1976). Kim Larsen fik en lang karriere som **sanger** og **sangskriver**, og mange af hans sange bliver brugt ved familiefester, fordi han kan udtrykke følelser, humor og solidaritet på en enkel og underfundig måde.
  - **Anne Linnet**:  ”**Smuk og dejlig**” (1976) handler om lesbisk kærlighed
  - **TV2** fra Aarhus, der selvironisk kaldte sig selv ”**Danmarks kedeligste orkester**” (Denmark's most boring orchestra), synger om blandt andet hverdagen, kærligheden og om vigtigheden af at turde leve livet og gribe dets muligheder. Blandt TV2’s mest kendte numre er ”**Nærmest lykkelig**”.
  - I **1990’erne** havde den **dansk-norske** musikgruppe **Aqua** stor succes med deres **dansepop**, hvor særligt nummeret ”**Barbie Girl**” var et globalt hit. Aqua udgav to albums i deres storhedstid, og med omkring 28 millioner solgte cd’er er det en af de mest sælgende danske musikgrupper nogensinde.
  - I de senere år har særligt gruppen **Lukas Graham** med forsangeren **Lukas Forchhammer (født 1988)** i spidsen haft stor succes i både Danmark og internationalt. Gruppen udgav sit første album i **2012**, og nummeret ”**7 Years**” er et af de mest indtjenende danske numre i 2010’erne.
  - **Karen Marie Ørsted**, som er kendt under kunstnernavnet **MØ (født 1988)**, slog igennem med singlen **’Pilgrim’** i 2013 og har siden blandt andet udgivet **’Kamikaze’** og **’Final Song’**. Sammen med det amerikanske band **Major Lazer** og den canadiske sanger Justin Bieber udgav hun desuden i 2016 singlen **”Cold Water”**, som blev et stort internationalt hit.

- Danmark har vundet **Eurovision** Song Contest (Det Europæiske Melodi GrandPrix) **3 gange**.
  - Første gang var i **1963** med **”Dansevise”**, som blev fremført af **Grethe Ingmann (1938-90)** og **Jørgen Ingmann (1925-2015)**.
  - Anden gang i år **2000** med **”Smuk som et stjerneskud/Fly on the Wings of Love”**, skrevet og fremført af duoen **Brødrene Olsen**, der består af **Jørgen Olsen (født 1950) og Niels Olsen (født 1954)**.
  - Tredje gang var **2013** med ”**Only Teardrops** ”, som blev sunget af **Emmelie de Forest (født 1993)**

## 5.5 ARKITEKTUR OG DESIGN

- I Danmark er der tradition for at lægge vægt på hensyn til **praktiske funktioner** og på **enkelhed**.
- I dag forbindes dansk arkitektur og design især med **funktionalismen**, som er en måde at formgive på, hvor man især lægger vægt på praktiske funktioner. Funktionalismen opstod i **1920’erne**, hvor den først og fremmest var med til at forbedre byernes dårlige boligstandard.
- Københavns domkirke, **Vor Frue Kirke**, som er tegnet af **C.F. Hansen (1756-1845)**. Den blev opført i årene **1811-29.** Dele af domkirken har form som et romersk tempel, mens indgangen er formet som en **græsk** tempelfront. I de efterfølgende mange årtier kom funktionalismen i arkitekturen til at præge opbygningen og udformningen af den danske velfærdsstat, for eksempel mange danskeres boliger.
- **Poul Henningsens lamper**: **Poul Henningsen (1894-1967)**, også kaldet PH, var både **samfundsdebattør**, **revyforfatter**, **filmproducent** og **arkitekt**, men blev mest kendt for sit lampedesign, som gjorde det elektriske lys blændfrit.
- **Børge Mogensens møbler**: I 1940’erne udviklede **Børge Mogensen (1914-72)** et **funktionalistisk** præget møbelprogram for supermarkedskæden FDB (nuværende Coop), der var tilsvarende fleksibelt og ligeledes kom til at præge såvel danske hjem som rådhuse, skoler og sygehuse med et enkelt udtryk.
- **Arne Jacobsen (1902-71)** har også sat stort præg på både arkitektur og design. Han var inspireret af flere forskellige stilarter – ikke mindst **funktionanlismen**. Eksempler på hans arkitektur er **Danmarks Nationalbank i København** og **Aarhus Rådhus**. Eksempler på hans design er **stolene 7’eren**, **Ægget** samt **Stelton kaffe- og tekanderne** og andet **køkken- og serveringsudstyr**.
- Dansk arkitektur og design er i dag præget af stor mangfoldighed og globalt udsyn. **Arkitekten Jørn Utzon (1918-2008)** var en foregangsmand (pioneer) for denne udvikling, da han i slutningen af 1950’erne tegnede det ikoniske **operahus i Australiens største by Sydney**.
- Hermed blev vejen banet for en mere **eksperimenterende**, **ekspressiv** og **legende byggestil** (style), som har mødt stor international anerkendelse. Aktuelt videreføres
den blandt andet af **Dorte Mandrup (født 1961)**, som står bag byggerier som **Isafjordcenteret ved Ilulissat-fjorden i Grønland** og **Vadehavscentret i Ribe**. Dorte
Mandrups stil er kendetegnet ved, at **omgivelserne inspirerer og former bygningerne.** Både Isafjordcenteret og Vadehavscenteret spiller tydeligt sammen med landskabernes særlige kendetegn og historie.

- Videre har **arkitekten** **Bjarke Ingels (født 1974)** og hans tegnestue **BIG (BjarkeIngels Group)** tegnet flere prestigebyggerier både i Danmark og udlandet. Det gælder for eksempel **Amager Bakke**, også kaldet **Copenhill**, der blev indviet i **2019**. Den fungerer både som **energieffektiv affaldsforbrænding** og **rekreativ oase** med **skibakke** (ski slope), **vandrerute** (hiking trail) og **klatrevæg** (climbing wall).

## 5.6 SCENEKUNST

- Scenekunsten omfatter en række forskellige genrer: skuespil, ballet, opera, musical og revy.
- I **1700-tallet** blev **dansk-norske** **Ludvig Holberg (1684-1754)** opfordret til at skrive **komedier** til teateret. Han blev så grebet af arbejdet, at han på få år forfattede 25 komedier, hvor der bliver gjort grin med borgere, bønder og adelsfolk. Ofte er det en klog tjenestepige, der udtænker en intrige mod komediens ufornuftige personer. En af de mest opførte komedier er **Erasmus Montanus (1723)**, hvor studenten Rasmus rejser fra København hjem til sine gamle forældre og sin ventende forlovede og praler af sin latinske lærdom. **Holberg var den første, der skrev komedier på dansk, og komedierne spilles stadig ofte på danske scener.**
  
- I begyndelsen af **1800-tallet** fornys scenekunsten. **Romantikkens digtere** brugte dramatikken til at udtrykke store lidenskaber og følelser. De fandt motiver i historien, i folkeeventyr og folkeviser. Eksotisk og eventyrligt stof var også vigtigt, og den ledende nationalromantiske digter, **Adam Oehlenschläger**, lod sig inspirere af de arabiske fortællinger i 1001 Nats Eventyr, da han i **1805** skrev eventyrspillet **Aladdin** eller **Den Forunderlige Lampe** om den unge dreng Aladdin, der får fat i en gammel lampe, der viser sig at kunne opfylde alle hans ønsker. Stykket foregår i mellemøstlige omgivelser (middlke easter context), men er også en beskrivelse af personer og typer i datidens København.

- Det var eftertragtet blandt forfattere at skrive for teateret. **Dramatikken** blev anset for at være den fornemste kunstart. **Det Kongelige Teater** blev en vigtig kulturinstitution. **Johan Ludvig Heiberg (1791-1860)** var sammen med sin hustru (wife) **Johanne Luise Heiberg (1812-90)** fremtrædende her. Han blev direktør og forfatter for scenen, mens hun var en beundret skuespillerinde. De gjorde sig ikke mindst bemærket inden for den fransk inspirerede genre **vaudeville**, hvor dramatik og musik forenes i lystspil, ofte om kærlighedsforviklinger blandt borgerskabets unge.

### Ballet

- På **Oehlenschläger** og **Heibergs** tid (1800-tallet) blev **balletten** en **førende** del af scenekunsten. Koreografen **August Bournonvilles (1805-79)** udgave af en italiensk ballet, **Sylfiden**, blev opført første gang på **Det Kongelige Teater i 1836**. Hans koreografi er den eneste, som har overlevet. Dermed er **Sylfiden** en af **verdens ældste overleverede balletter**. Sylfiden har en romantisk handling om en ung skotsk (scottish) mand, James, der på sin bryllupsdag løber bort med en sylfide, det vil sige en usynlig kvinde af luft. **Bournonville** har internationalt haft enorm betydning for balletten som kunstart. Hans tradition blev videreført og fornyet i det 20.århundrede.
  
- **Flemming Flindt (1936-2009)** har også været med til at give **dansk ballet** stor anseelse (reputation) i udlandet. Sammen med **rockmusikerne** i **Savage Rose** skabte han for eksempel balletten **Dødens triumf (1971)**. Balletten begejstrede med sin stærke kritik af et samfund på vej mod undergangen, og den forargede (outraged) også, da flere dansere optrådte (performed) nøgne (naked).

### 2. Verdenskrig

- I januar 1939, otte måneder før 2. Verdenskrig startede, havde **Kjeld Abells (1901-61)** **skuespil** **Anna Sophie Hedvig** premiere på Det Kongelige Teater. Skuespillet handler om lærerinden **Anna Sophie Hedvig**, der under et besøg hos sin familie i København fortæller, at hun har slået den grusomme og tyranniske skolebestyrerinde fru Møller ihjel. Anna Sophie Hedvig er et politisk skuespil, hvor **Kjeld Abell indirekte opfordrer til modstand mod fascisme og nazisme.**

- **Digterpræsten** **Kaj Munk (1898-1944)**, der blev myrdet af nazister i 1944, skrev sit drama **Niels Ebbesen**, da han havde gjort op med sine egne sympatier for nazismen. Stykket bygger på en folkevise om den unge jyske adelsmand, Niels Ebbesen, der i 1340 dræber en af de store tyske grever, som Danmark var pantsat til. **Stykket blev trykt og forbudt i 1942 og først opført i 1945.** Med historien om Niels Ebbesen **ville Munk vække danskerne til modstand mod nazismen og den tyske besættelsesmagt**.

- Det var ikke blot i skuespil, men i høj grad også gennem revyerne, at **kunstnere udtrykte modstand mod nazismen**. Selv om der var indført censur under besættelsen, lykkedes det **revyforfatteren** **Poul Henningsen** at indsmugle en opfordring til modstand i Kjeld Abells revy **Dyveke (1940)**, hvor **Liva Weel (1897-1952)** sang Poul Henningsens vise ”**Man binder os på mund og hånd**”. Det var tilsyneladende en sang om fri kærlighed, men publikum kunne ikke være i tvivl om, at budskabet var modstand og sammenhold om frihedsidealer. Teksten er senere indsunget og udgivet af bandet **Outlandish** i **2004**.
  
### Efter 2. Verdenskrig

- Dansk scenekunst efter 2. Verdenskrig har gjort sig gældende inden for forskellige genrer. En forløber for **nutidens standup-komedi**e var den dansk-amerikanske **Victor Borges (1909-2000)** shows med komik og musik. Han fik stor succes i USA med sit **onemanshow Comedy** in the Music, der blev opført over 800 gange på Broadway i New York fra 1953-56.

- I 1960’erne og 70’erne blev **tv-teateret** populært, især med **Leif Panduros (1923-77)** dramatik om konflikter i familien og mellem generationer i en periode med voksende velstand i Danmark. Folk samledes om tv-skærmene, når Panduros stykker blev spillet. Et af de bedste er **Farvel Thomas (1968)** om en mand, der havner i en dyb krise og ensomhed (loneliness), da han bliver skilt.

- **Line Knutzon (født 1965)** har fra 1980’erne og 1990’erne været med til at forny **skuespilkunsten**. Hendes dramatik er satirisk, samfundskritisk og meget morsom. Det er især hendes evne til at gøre replikker absurde og vanvittige, der får hendes stykker til at leve. Hendes første større succes er stykket **Først bliver man jo født (1994)**, der foregår blandt beboere i en opgang med lejligheder.

- **Musical-genren**, der kombinerer traditionelt skuespil og dialog med musik og bdans, blev populær fra slutningen af 1970´erne og frem. **Musikeren og komponisten Sebastian (født 1949)** har skrevet musik til nogle af genrens største succeser på dansk grund som **Skatteøen (1986)** og **Ronja Røverdatter (1991)**. Den sidste er baseret på en fortælling af den svenske børnebogsforfatter **Astrid Lindgren**.

- Og med **standup-genrens** popularitet i nutiden har scenekunsten fået nye genrer, der har appel til et stort publikum. I den såkaldte standupcomedy står komikeren på scenen og fremsiger jokes og underholdende historier direkte til publikum. Blandt de mest kendte danske **standupkomikere** er **Casper Christensen (født 1968)**, **Anders Matthesen (født 1975)** og **Nikolai Stokholm (født 1990)**.

## 5.7 FILM

- Omkring år 1900 blev de første film optaget i Danmark. Det var reportager om samfundet. I 1906 blev Nordisk Film grundlagt. Herefter voksede den danske filmindustri hurtigt og blev kendt i mange lande.

- **Asta Nielsen (1881-1972)** var Danmarks **første filmstjerne**. Hun fik stor succes med roller i stumfilm og indspillede mange film i **Tyskland** i første halvdel af 1900-tallet.
- **Carl Th. Dreyer (1889-1968)** er den ældre danske filmhistories **vigtigste** **instruktør**.
- Tidlige **filmklassikere** er desuden
  - **Astrid Henning-Jensen** (1914-2002) og **Bjarne Henning-Jensens** (1908-95) **Ditte Menneskebarn (1946)** efter roman af Martin Andersen Nexø: Ditte Menneskebarn foregår i begyndelsen af det 20. århundrede og handler om en fattig pige, der er født uden for ægteskab og udsættes for vold og mishandling. Hun bliver også selv gravid uden at være gift og er fanget i fattigdommens onde cirkel.
  - **Johan Jacobsens** (1912-72) **Soldaten og Jenny (1947)**: Soldaten og Jenny skildrer forholdet mellem en ung kvinde og en soldat, der tilfældigt mødes på en bar.  Jenny har tidligere fået foretaget en abort, som dengang var forbudt, og trues nu af straf og udstødelse.
  - **Henning Carlsens** (1927-2014) **Sult (1966)** efter roman med samme navn af den **norske forfatter**, **Knut Hamsun**. Henning Carlsens Sult foregår i slutningen af 1800-tallet og handler om en ung forfatter, der strejfer rundt i Norges hovedstad Kristiania (det nuværende Oslo). Han er blevet smidt ud af sit lejede værelse og har ikke penge til mad. Han prøver at pantsætte (pawn) sine få ejendele, selv sine briller og knapperne i sit tøj, og han ydmyger (humiliates) sig for at skaffe et job. Hans situation bliver mere og mere desperat, alt imens han færdes blandt byens borgere, som om han ikke har problemer.
- De tre film har **fattigdom** og **udstødelse** som **temaer** og bygger på henholdsvis romaner og skuespil.
- **Erik Balling** (1924-2005) lærte af folkekomedierne og begejstrede publikum med filmserien **Olsenbanden** på i alt 14 film, den første fra **1968**. Filmene er inspireret af tegnefilm og handler om en fiktiv dansk forbryderbande (criminal gang). Med Egon Olsen som leder har banden store, snedige planer for at begå et kup, der skal gøre dem til
millionærer, men som den for det meste kommer helt galt afsted med på en måde, som man må grine af. Filmserien blev kopieret i Norge og Sverige og var populær med tysk tale i det kommunistiske Øst-Tyskland.
- Også på tv var **Erik Balling** en meget brugt **instruktør**. Tv-serien **Matador** udspiller sig i 1930’ernes og 1940’ernes Danmark. Rammen om fortællingen er den fiktive sjællandske provinsby Korsbæk. Vi følger dens indbyggere og oplever deres familieliv, karriere, kærlighed og kamp med kønsrollerne. Tidens normer og vigtige historiske begivenheder bliver beskrevet. Seriens 24 afsnit blev første gang vist i fjernsynet i 1978-82 og er senere genudsendt talrige gange. Matador er den **mest sete tv-serie i Danmark** nogensinde. Manuskriptet blev skrevet af blandt andre forfatteren **Lise Nørgaard** (født 1917-2023).
- Film for børn er en vigtig del af dansk filmkunst. **Busters Verden** (1984) af **Bille August** (født 1948) er en klassiker inden for denne genre. Busters verden baserer sig på en roman af den populære **børnebogsforfatter** **Bjarne Reuter** (født 1950). I filmen møder vi Buster, der har det svært både derhjemme og i skolen, hvor han altid bliver mobbet (bullied). Men hans fantasi og evner for tryllekunst (magic trick) hjælper ham igennem mange af vanskelighederne (difficulties). **I 1982 gav Folketinget danske børnefilm bedre økonomiske vilkår og anerkendte dermed børnefilmgenrens kunstneriske betydning.**
- Der blev også produceret fremragende (excellent) film om børn og unge, som også var for voksne. **Nils Malmros** (født 1944) instruerede for eksempel en lang række film om unge, blandt andre **Kundskabens træ** (1981). Filmen handler om mobning (bullying) og forelskelser (crushes) i en klasse af pubertetsbørn. Nogle kammerater bliver lukket ude af fællesskabet, og kæresteforhold begynder og slutter meget pludseligt. De voksne – både lærerne på skolen samt forældrene – forstår ikke de unges liv og deres forhold til hinanden. Mange biografgængere – unge som voksne – genkendte ofte sig selv i Malmros’ skildring af den tidlige ungdom.
- **Dogme 95** var et **manifest**, som instruktørerne **Lars von Trier** (født 1956) og **Thomas Vinterberg** (født 1969) i **1995** skrev sammen med **Søren Kragh-­Jacobsen** (født 1947) og **Kristian Levring** (født 1957). **De fire ”dogmebrødre” forpligtede sig til at lave enkle film med fokus på den gode historie frem for de tekniske effekter**. **Dogme 95** vakte opsigt, og flere dogmefilm blev store succeser både blandt publikum og kritikere i Danmark og udlandet. **Lars von Trier**s første dogmefilm var **Idioterne** (1998), der handler om en flok voksne mennesker, som vil provokere omgivelserne og realisere sig selv ved at spille ”idioter”, det vil sige retarderede. **Lars von Trier** vandt desuden i 2000 **Den Gyldne Palme** for musicalfilmen **Dancer in the Dark** (2000), der havde den islandske sangerinde Björk i hovedrollen.
- **Thomas Vinterbergs** familiedrama **Festen** (1998) vandt **juryens specialpris** (Prix du Jury) på filmfestivalen i Cannes i Frankrig i 1998, mens en anden af hans film **Druk** (2020) vandt en **Oscar** i **2021**. I Druk forsøger fire gymnasielærere at gøre sig selv og deres liv mere spændende ved at drikke, så de har alkohol i blodet hele dagen. Det går godt i begyndelsen, men efterhånden kommer det ud af kontrol og ender i en tragisk ulykke.

- Også instruktørerne **Gabriel Axel** (1918-2014), **Bille August** og **Susanne Bier** (født 1960) har modtaget international anerkendelse. 
- **Gabriel Axel** vandt som den **første danske instruktør en Oscar** for filmatiseringen af Karen Blixens fortælling **Babettes Gæstebud** (1987) i **1988** om, hvordan en streng kristen menighed, der fornægter livets goder, en dag får serveret et overdådigt måltid og derfor pludseligt bliver gladere og bedre mennesker.

- **Bille August** vandt både **en Oscar** og **De Gyldne Palmer** for filmen **Pelle Erobreren** (**1987**). Filmen er baseret på Martin Andersen Nexøs verdensberømte roman fra begyndelsen af det 20. århundrede.

- **Susanne Bier** har vundet både en **Oscar** og en **Golden Globe** for **Hævnen** (**2010**), som sætter fokus på i hvilke situationer i livet, det er henholdsvis rigtigt og forkert at hævne sig på andre.